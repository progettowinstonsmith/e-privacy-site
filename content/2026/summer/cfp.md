Slug: e-privacy-XXXVIII-cfp
Category: 2026
City: Firenze
Css: .title-XXXVIII { font: 25px arial, sans-serif; text-align: center; }   .subtitle-XXXVIII { font: 18px arial, sans-serif; text-align: center; }
Date: 21/02/2026
Edition: summer
Enabled: yes
Eprivacy_N: XXXVIII
Event_Path: content/2026/summer
Extra-Documents: nil
Giorni: 24 aprile
Lang: it
Location: Firenze
Mediapartner: infomedia, aneddotica, lealternative, hackerjournal
Next: 
Nextid: 
Num: XXXVIII
Options: toc:nil
Organizzatori: pws
Prev: e-privacy-XXXVII
Previd: 2025W
Season: summer
Sponsor: hermes, sikurezza.org
Status: published
Subtitle: Processo al Garante per la Protezione dei Dati Personali
Timeline: 15 marzo | 20 marzo | 17 aprile
Title: Privacy senza Garante o Garante senza Privacy?
When: 24 aprile 2026
Where: Sala conferenze dell'Infopoint
Year: 2026



# e-privacy XXXVIII @ Firenze

<div class="title-XXXVIII">«Privacy senza Garante o Garante senza Privacy?»</div>

<div class="subtitle-XXXVIII">Processo al Garante per la Protezione dei Dati Personali</div>

<br>

<!-- b class="avviso">Attenzione:</b> Questa edizione di e-privacy sarà a numero chiuso. 
Per iscriversi in lista d'attesa per l'accesso compilare questo <a href="/iscrizione-lista-dattesa-eprivacy.html">form</a>. Grazie. -->


## Call for Paper

  Il *Progetto Winston Smith* è lieto di invitarti come relatore alla
trentottesima edizione di e-privacy, che si terrà in presenza ed in
videoconferenza il 24 aprile a Firenze.


## Il tema

La protezione della privacy in Europa è scivolata lungo un piano
inclinato, passando da imperativo etico a feticcio burocratico. Mentre
il cittadino si barcamena in un mare di consensi estorti da banner che
nascondono centinaia di partner silenti, la tutela reale appare
intermittente e, troppo spesso, opaca. La contraddizione è manifesta; un
apparato legislativo tra i più temibili al mondo genera, nella pratica,
una messa cantata della conformità che non protegge l'individuo e non
guida il mercato, ma produce costi di adempimento che solo i grandi
attori possono assorbire senza scosse.


### Il "Processo"

Al centro del nostro processo siede l'Autorità Garante, oggi sospesa tra
un ruolo istruttorio poco trasparente e un ruolo decisorio privo di una
reale *accountability* multidisciplinare.


### Il Capo d'Imputazione

Il dubbio che solleviamo riguarda la natura stessa di questo presidio:
può un organo puramente giuridico, che seziona la norma ignorando la
realtà dei sistemi socio-tecnici, governare la complessità del digitale?
Siamo di fronte a un'Autorità che rischia di guardare ma non vedere,
comunicando attraverso sanzioni che le Big Tech derubricano a meri oneri
accessori, mentre l'indipendenza della funzione viene minata da derive
mediatiche o da inquietanti incursioni nella riservatezza dei singoli
per fini di controllo interno.

Ecco che il concetto di sovranità digitale europea si infrange contro la
realtà delle infrastrutture. In un momento in cui le grandi potenze
parlano esplicitamente di controllo strategico, l'Unione risponde con
una frammentazione incoerente. Il paradosso raggiunge il culmine nel
subappalto della sicurezza nazionale a fornitori che rispondono a
giurisdizioni straniere, una scelta che nessun perimetro di sicurezza
normativo può sanare se privo di un'alternativa tecnologica autonoma
basata su standard aperti.

A cosa servono leggi che il mondo ambisce a copiare, come il Cyber
Resilience Act o le norme sulla responsabilità del software previste per
il 2026, se la difesa dei dati &#x2014; fulcro della nostra economia &#x2014;
rimane affidata a una filiera di cui non possediamo le chiavi?

Attori cercasi:

Come nel caso del precedente [processo Veneziano al Cloud](https://e-privacy.winstonsmith.org/e-privacy-XXII.html) del 2017,
anche questo "processo" non potrà realizzarsi senza l'indispensabile
contributo di chi si candiderà a impersonarne i ruoli necessari:

-   Imputato
-   Collegio d'accusa
-   Collegio di difesa
-   Parti civili
-   Giuria popolare


### Cosa serve a questa Italia in questa Europa?

Il Progetto Winston Smith non cerca contributi che offendano, ma che
osino forzare i fatti a rispondere alla realtà. Invitiamo gli autori a
confrontarsi con i seguenti interrogativi:

-   quale forma di controllo è credibile nel XXI secolo? È ipotizzabile
    una giustizia europea unica o una co-regolazione che restituisca
    responsabilità individuale e tutela civica attraverso la tecnologia
    stessa?
-   come integrare cultura tecnica, economia politica e diritto affinché
    l'applicazione delle norme non richieda anni e non si risolva in
    sanzioni irrisorie?
-   la via europea deve inseguire oligopolisti speculari a quelli
    statunitensi o può fondarsi su un mercato pluralista garantito da
    standard aperti?
-   ha ancora senso che ogni Paese agisca in modo indipendente nella
    difesa di un ecosistema che, per sua natura, è transnazionale?

Le proposte

Il Progetto Winston Smith invita a mettere in relazione la privacy con
le pratiche quotidiane e i grandi equilibri di potere. Cerchiamo analisi
che distinguano le garanzie dalla retorica e la tutela dal mero
esercizio di potere.


## Gli obbiettivi

-   Smascherare le fragilità del modello attuale: indipendenza formale,
    legittimità sostanziale, responsabilità diffusa.
-   Valutare se l'enforcement europeo sia reale tutela o teatro
    regolatorio.
-   Proporre modelli alternativi: giustizia unica, class action,
    co-regolazione, auto-tutela civica.
-   Misurare costi, benefici e danni collaterali dell'iper-regolazione.
-   Restituire al dibattito una dimensione geopolitica e sociale, non solo
    giuridica.


## <a id="orgbfaf6f7"></a>Temi suggeriti (non esaustivi)

-   Indipendenza dei garanti: garanzie, nomine, stabilità del mandato.
-   Trasparenza istruttoria e criteri di priorità: cosa è verificabile e
    cosa no.
-   Comunicazione e pre-giudizio: quando la parola anticipa la decisione.
-   Contraddittorio e motivazione: provvedimenti robusti o fragili davanti
    ai giudici.
-   Multidisciplinarità dei Collegi e limiti della monocoltura giuridica.
-   Privacy come diritto assoluto o privacy come bene contrattabile.
-   Sovranismo digitale e integrazione europea: conflitto o opportunità.
-   Regolazione e sanzioni: efficacia reale o marketing politico.
-   Modelli di tutela alternativi: class action, giustizia uniforme,
    co-regolazione.
-   Privacy e potere: chi controlla il controllore.

**Le modalità di presentazione delle proposte e di candidatura ai ruoli
nel Processo dovranno pervenire al Comitato Scientifico entro domenica
15 marzo 2026, e saranno disponibili sul sito del Convegno da lunedì 23 febbraio.**


# Gli interventi

Gli interventi saranno effettuati dal vivo oppure in videoconferenza e,
con il consenso dei relatori, registrati in audio ed in video.

I relatori potranno utilizzare documenti, slide o filmati; è apprezzata
la disponibilità del relatore a concedere la pubblicazione del materiale
e delle riprese dell'intervento sotto licenza libera.


# L'Organizzazione

Al fine di mantenere la propria indipendenza, il convegno è, come
sempre, **a budget zero**. I relatori ed i partecipanti dovranno
provvedere in proprio alle spese. Eventuali sponsorizzazioni di ditte,
enti, gruppi o associazioni hanno carattere non economico e sono intese
come adesione morale ai temi ed ai principi.


### Gli organizzatori

La manifestazione e' organizzata dal
[**Progetto Winston Smith**](http://pws.winstonsmith.org/) e da altre
organizzazioni, aziende ed associazioni.


### Contatti

Per contatti generali e per la stampa:
[**eprivacy@winstonsmith.org**](mailto:eprivacy@winstonsmith.org), per
contatti con i relatori
[**cfp-eprivacy@winstonsmith.org**](mailto:cfp-eprivacy@winstonsmith.org).

Maggiori informazioni sul sito del Convegno
[**<http://e-privacy.winstonsmith.org>**](http://e-privacy.winstonsmith.org/).

**Vi aspettiamo**.

